# Operace

Řetězce jsou v programování nejen pasivními úložišti dat, ale skýtají také široké možnosti manipulace. Tato stránka
představuje nejpoužívanější operace, které jsou implementovány ve většině programovacích jazyků. Konkrétní syntaxi všech
zmíněných operací v jednotlivých jazycích naleznete na [stránce o syntaxi](/studijni-materialy/08-retezce/03-syntaxe).
První dvě z těchto operací jste již při řešení úloh Pardubického hackera jistě využili.

- **Načtení [standardního vstupu](/studijni-materialy/02-standardni-vstup-a-vystup)** za předpokladu, že data na stdin
  přicházejí ve formě textu, obvykle prostřednictvím konzole.
- **Vypsání na [standardí výstup](/studijni-materialy/02-standardni-vstup-a-vystup)**, čili opačný proces k předchozímu
  bodu.
- **Převod velikosti písmen** na malá nebo velká.
- **Ořezání bílých znaků** (mezery, tabulátory, zalomení řádku aj.) na začátku a na konci řetězce.
- **Spojování** dvou nebo více řetězců (ať už proměnných, nebo i pevně zadaných v kódu) do jednoho delšího.
- **Podřetězec:** Získání části řetězce podle určených indexů, popř. délky.
- **Rozdělení** řetězce na podřetězce na základě zadaného oddělovače; výsledkem je pole těchto podřetězců.
- **Hledání** znaku nebo delšího podřetězce, konkrétně zjištění indexu prvního takového výskytu.
- **Nahrazení** prvního nebo všech výskytů zadaného znaku nebo podřetězce jiným znakem nebo řetězcem.
- **Zřetězení** prvků pole do jednoho řetězce určeným oddělovačem, který se ve výsledku bude nacházet mezi jednotlivými prvky.
